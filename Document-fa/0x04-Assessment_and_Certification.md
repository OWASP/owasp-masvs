<div dir="rtl" markdown="1">

# ارزیابی و گواهی

## دیدگاه OWASP در مورد گواهینامه‌های استاندارد MASVS و نمادهای اعتماد الکترونیکی

OWASP، به‌عنوان یک سازمان غیرانتفاعی بی‌طرف، هیچ فروشنده، ممیز یا نرم‌افزاری را تأیید نمی‌نماید.

کلیه‌ی دعاوی ضمانتی، نمادهای اعتماد الکترونیکی یا گواهینامه‌ها به‌طور رسمی موردبررسی، ثبت یا تأیید OWASP قرار نگرفته‌اند، بنابراین یک سازمان با اتکا بر چنین دیدگاهی بایستی نسبت به اعتماد به هر شخص ثالث یا هر نماد اعتماد الکترونیکی مدعی ارائه‌ی گواهینامه‌ی  (M)ASVS هوشیار باشد.

این موضوع نباید سازمان‌ها را از ارائه‌ی چنین خدمات ضمانتی‌ای مادامی‌که ادعای ارائه‌ی گواهینامۀ رسمی OWASP را نمی‌کنند، بازدارد.

## راهنمای صدور گواهینامه برای برنامه‌های کاربردی موبایل

روش توصیه‌شده به‌منظور وارسی انطباق یک برنامه‌ی کاربردی موبایل با استاندارد MASVS، انجام بازبینی به شیوه‌ی "کتاب‌باز" است، به این معنی که به آزمونگرها اجازه‌ی دسترسی به منابع کلیدی از جمله معماران و توسعه‌دهندگان برنامه‌ی کاربردی، مستندات پروژه، کد منبع و دسترسی تأیید شده به پایانه شامل دسترسی به حداقل یک حساب کاربری برای هر نقش، داده می‌شود.

لازم به ذکر است که استاندارد MASVS تنها امنیت (سمت کاربر) برنامه‌ی کاربردی موبایل و ارتباطات شبکه‌ای بین برنامه‌ی کاربردی و پایانه‌های راه دور، همچنین تعداد کمی از الزامات اولیه و کلی مربوط به احراز هویت کاربر و مدیریت نشست را پوشش می‌دهد. این استاندارد شامل الزامات مشخصی برای سرویس‌های از راه دور (مثلاً سرویس‌های وب) مربوط به برنامه‌ی کاربردی می‌باشد، به‌طوری‌که مجموعه‌ی محدودی از الزامات کلی مربوط به مدیریت نشست و احراز هویت را در برمی‌گیرد. بااین‌حال، بخش V1 استاندارد MASVS مشخص می‌نماید که خدمات از راه دور، باید تحت پوشش مدل تهدید کلی قرار بگیرند و با استانداردهای مناسبی همچون OWASP ASVS وارسی شوند.

سازمان صادرکننده‌ی گواهینامه باید در هر گزارش، دامنه‌ی وارسی (به‌ویژه اگر مؤلفه‌ی کلیدی خارج از محدوده باشد) و خلاصه‌ای از یافته‌های وارسی شامل آزمون‌های موفق و ناموفق، به همراه راه‌حل‌های روشن در مورد چگونگی برطرف کردن آزمون‌های ناموفق را ارائه دهد. تهیه و نگهداری اوراق کاری حاوی جزئیات، تصاویر ضبط‌شده یا فیلم‌ها، قطعه کدهای بهره‌برداری مطمئن و قابل تکرار از آسیب‌پذیری، سوابق الکترونیکی آزمون مانند لاگ‌های شنود پروکسی و یادداشت‌های مربوطه مانند لیست پاک‌سازی، رویه‌ی استاندارد در صنعت شناخته می‌شود. اجرای یک ابزار و گزارش نقص‌ها به‌تنهایی کافی نیست؛ این امر شواهد کافی در مورد اینکه همه‌ی آسیب‌های در سطح صدور گواهینامه آزمایش شده‌اند و یا اینکه آیا این عمل به‌درستی انجام شده است، ارائه نمی‌دهد. در صورت بروز اختلاف، باید شواهد حمایتی کافی وجود داشته باشد تا مورد آزمایش قرار گرفتن هر الزام وارسی شده را اثبات نماید.

<!-- \pagebreak -->

### استفاده از راهنمای آزمون امنیت موبایل OWASP (استاندارد MSTG)

استاندارد OWASP MSTG دستورالعملی برای آزمون امنیت برنامه‌های کاربردی موبایل است. این استاندارد فرآیندهای فنی را به‌منظور وارسی الزامات فهرست شده در استاندارد MASVS شرح می‌دهد. استاندارد MSTG شامل فهرستی از موارد آزمون است که هرکدام به یک الزام در استاندارد MASVS نگاشت شده‌اند. الزامات استاندارد MASVS، سطح بالا و کلی هستند درحالی‌که استاندارد MSTG بر پایه‌ی هر سیستم‌عامل موبایل، توصیه‌ها و فرآیندهای آزمون را به‌طور عمیق ارائه می‌دهد.

### نقش ابزارهای خودکار آزمون امنیتی

استفاده از پویشگرهای کد منبع و ابزارهای آزمون جعبه سیاه برای افزایش کارایی در هر زمان ممکنی توصیه می‌شود. با این حال، امکان وارسی الزامات استاندارد MASVS با استفاده از ابزارهای خودکار، به‌تنهایی امکان‌پذیر نیست. هر برنامه‌ی کاربردی موبایل متفاوت است و درک معماری کلی، منطق تجاری و مشکلات فنی تکنولوژی‌ها و فریمورک‌های استفاده‌شده در آن، یک الزام ضروری برای وارسی امنیت برنامۀ کاربردی است.

## سایر کاربردها

### به‌عنوان راهنمای تفصیلی معماری امنیتی

یکی از کاربردهای رایج استاندارد وارسی امنیت برنامه‌ی کاربردی موبایل، فراهم آوردن منبعی برای معماران امنیت است. دو چارچوب مهم معماری امنیت، SABSA یا TOGAF، بسیاری از اطلاعاتی  که برای تکمیل بازبینی‌های معماری امنیت برنامه‌های کاربردی موبایل ضروری است را در خود جای نداده‌اند. استاندارد MASVS می‌تواند برای پر کردن این‌گونه خلاءها مورد استفاده قرار گیرد و به معماران امنیت این اجازه را بدهد تا کنترل‌های بهتری را نسبت به آسیب‌های رایج برنامه‌های کاربردی موبایل اتخاذ نمایند.

### به‌عنوان جایگزینی برای فهرست ملاحظات کدنویسی امن

بسیاری از سازمان‌ها می‌توانند با انتخاب یکی از دو سطح استاندارد MASVS یا انشعاب گرفتن از آن و ایجاد تغییر در دامنه‌ای خاص متناسب با سطح مخاطره‌ی هر برنامه، از این استاندارد بهره‌مند گردند. ما از این نوع انشعاب تا هر زمانی که قابلیت ردیابی حفظ گرد استقبال می‌کنیم، بنابراین اگر یک برنامه‌ی کاربردی الزام 4.1 را محقق ساخته باشد، این بدان معنا است که با تکامل استاندارد نسخه‌های منشعب نیز آن الزام را رعایت می‌کنند.

### به‌عنوان پایه‌ای برای روش‌شناسی آزمون امنیتی

یک شیوه‌ی ارزنده‌ی آزمون امنیت برنامه‌ی کاربردی موبایل باید تمامی الزامات فهرست شده در استاندارد MASVS را پوشش دهد. راهنمای آزمون امنیتی موبایل OWASP (MSTG) موارد آزمون جعبه سیاه و جعبه سفید را برای هر الزام وارسی تشریح می نماید.

### به‌عنوان راهنمایی برای انجام خودکار آزمون‌های واحد و یکپارچگی

استاندارد MASVS به‌استثنای الزامات معماری، بسیار آزمون‌پذیر طراحی شده است. آزمون‌های واحد، یکپارچه‌سازی و پذیرش، می‌توانند به‌صورت خودکار و مبتنی بر الزامات استاندارد MASVS، در چرخه‌ی پیوسته‌ی توسعه گنجانده شوند. این امر نه تنها آگاهی توسعه‌دهنده را نسبت به امنیت افزایش می‌دهد، بلکه کیفیت کلی برنامه‌های کاربردی حاصله را بهبود می‌بخشد و تعداد یافته‌ها را حین آزمون امنیت، در فاز قبل از عرضه به بازار کاهش می‌دهد.

### برای آموزش توسعه ایمن

استاندارد MASVS می‌تواند برای تعریف مشخصه‌های یک برنامه‌ی کاربردی موبایل ایمن استفاده شود. بسیاری از دوره‌های «کد نویسی ایمن» در واقع همان دوره‌های هک قانونمند با نکات اندکی از کد نویسی هستند. این مورد به توسعه‌دهندگان کمکی نمی‌کند. در عوض، دوره‌های توسعه‌ی ایمن، به‌جای مثلاً «10 مشکل امنیتی رایج در کد نویسی»، می‌توانند از استاندارد MASVS، با تمرکز قوی بر کنترل‌های کنشگرایانه استفاده کنند.

</div>
